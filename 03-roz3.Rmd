# Materiały {#materialy}

## Obszar badań {#obszar_badan}

Obszar badań obejmuje terytorium Polski, włącznie z obszarem morskich wód wewnętrznych i morzem terytorialnym.

## Dane CORINE Land Cover {#clc}
<!-- Więcej o danych -- jak zostały stworzone, w oparciu o co, jaka jest ich dokładność, dla jakich lat i w jakiej rozdzielczości są dostępne, ile wyróżniają kategorii, itd... -->

Do analizy wykorzystane zostały zbiory danych przestrzennych o pokryciu terenu - CORINE Land Cover (CLC).
Program CORINE (Co-ordination of Information on Environment) został przyjęty w 1985 roku przez Komisję Europejską.
Jego celami było:
+ zgromadzenie informacji o stanie środowiska geograficznego w zakresie priorytetowych tematów dla wszystkich krajów Wspólnoty,
+ skoordynowanie wysiłków w zakresie gromadzenia danych i organizacji informacji na szczeblu krajów członkowskich i na szczeblu międzynarodowym,
+ zagwarantowanie spójności informacji i zapewnienie kompatybilności danych
(źródło: https://clc.gios.gov.pl).

W większości państw CLC jest tworzony poprzez wizualną interpretację obrazów satelitarnych o wysokiej rozdzielczości.
W kilku państwach stosuje się różne rozwiązania półautomatyczne, wykorzystujące między innymi przetwarzanie obrazów satelitarnych, GIS i generalizację danych.

Efekty programu CORINE udostępniane są w formacie rastrowym GeoTiff o rozdzielczości przestrzennej 100 metrów
(oznacza to, że jeden piksel rastra obejmuje 1 hektar powierzchni) oraz formatach wektorowych ESRI i SQLite geodatabase.
Minimalna mapowana jednostka dla CLC wynosi 25 hektarów dla obiektów przestrzennych i 100 metrów dla obiektów liniowych.
Dane inwentaryzacyjne CORINE Land Cover dostępne dla lat 1990, 2000, 2006, 2012 i 2018, zorganizowane są hierarchicznie w trzech poziomach szczegółowości.
Dla trzeciego poziomu danych CLC wyróżnione zostały 44 klasy pokrycia terenu, obejmujące wszystkie formy pokrycia terenu występujące na kontynencie europejskim.
Dodatkowo, wraz z każdym kolejnym produktem CLC powstaje także baza danych zmian między nowymi danymi, a ostatnio powstałą bazą, dla której stosuje się minimalną mapowaną jednostkę wynoszącą 5 hektarów.

Do celów tej pracy, użyte zostały dane rastrowe, obejmujące obszar całej Europy, dla lat 1990 i 2018, udostępnione do pobrania na stronie Copernicus Land Monitoring Service (https://land.copernicus.eu/pan-european/corine-land-cover).
Wykorzystany układ współrzędnych to EPSG:3035 (ETRS-LAEA).


## Dane dodatkowe {#dane_dodatkowe}

W pracy wykorzystane zostały także dane wektorowe dotyczące oficjalnego podziału terytorialnego Polski pozyskane z Państwowego Rejestru Granic (PRG) udostępnionym na Geoportalu (https://www.geoportal.gov.pl/dane/panstwowy-rejestr-granic) oraz dane wektorowe z obszarami mezoregionów, pobrane z witryny Geoserwis (http://geoserwis.gdos.gov.pl/mapy/), prowadzonej przez Generalną Dyrekcje Ochrony Środowiska.
Wykorzystany podział na mezoregiony jest efektem doprecyzowania i uszczegółowienia granic regionów fizyczno-geograficznych z uwzględnieniem metodyki proponowanej w ostatnim podziale fizyczno-geograficznym prof. Jerzego Kondrackiego. (1998, 2000). 

<!-- Physico-geographical mesoregions of Poland: Verification and adjustment of boundaries on the basis of contemporary spatial data, „Geographia Polonica” 2018, vol. 91, iss. 2, s.143-170 -->
<!-- Umieszczonej pod adresem http://www.geographiapolonica.pl/issue/item/91_2.html -->
